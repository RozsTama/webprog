<h2>Az alapítványról</h2>
<p>1999. szeptember 23-án került bejegyzésre, 1279 számon. Közhasznú, természetvédelmi tevékenységének célja első sorban védett madarak állatorvosi gyógykezelése, állatkórházi ellátása, gyógyulásuk után a szabad természetbe való visszahelyezése.</p>
<p>Az alapítvány célja továbbá e tevékenységekkel kapcsolatos tudományos kutatás végzése, a tevékenység bemutatása és oktatása, a feladatok ellátására intézmény, elsősorban madárkórház létrehozása és üzemeltetése.</p>
<p>Az alapítvány székhelyén a Hortobágyi Madárkórház, igényes csontműtétek szakszerű végzésére is alkalmas, műtővel, röntgennel, laborral és a kor színvonalának megfelelő műszerezettséggel felszerelt rendelőjében évente több száz védett madár ingyenes kezelése történik. Ezek között a szalakótától a bölömbikán át a rétisasig sokféle madár előfordul, melyek jelentős része szabadon bocsátásra kerül. A megfelelő elhelyezésükhöz szükséges kórtermek és röpdék kialakítása folyamatban van, de több milliós ráfordítást igényel, mely meghaladja anyagi lehetőségeinket.<br>
A madárkórház működési költségeinek fedezésére az állam rendszeres támogatást nem biztosít, ezért a kórház fenntartása teljes egészében támogatóink adományaitól függ. A madárkórház tevékenységének legeredményesebb része a megelőzést szolgáló környezetvédelmi szemléletformáló oktatás, nevelés, tájékoztatás.</p>
<p>A madárkórház látogatható de a műtőbe, laborba higiéniai okokból nem kívánatos a belépés.</p>
<p>A röpdékben megtekinthetők a kezelt páciensek, de a betegek egy részének gyógyulását is zavarja a látogatóforgalom. A kiállítás olyan példa értékű, hiánypótló megoldás, mely mindezeket lehetővé teszi, anélkül, hogy zavarná a munkát, vagy a betegeket</p>
<p>A Madármentő Kiállítás Hortobágy egyik érdekes turisztikai látványossága. Létrehozásával a madárkórház tevékenységét megismerni akaró, állatbarát és természetkedvelő érdeklődők, óvodai-iskolai csoportok, szakemberek igényeit igyekszünk kielégíteni.<br>
Újszerű ötletekkel, egyedi, diorámás preparátumokkal, poszterekkel, fotókkal, eredeti röntgenképekkel, laborleletekkel, újságcikkekkel, sok videó anyaggal, és ipari kamerákon keresztül élő közvetítéssel, megfelelő szakvezetés mellett, a látogató nemcsak a madárkórház tevékenységébe tekinthet be, hanem megismerkedhet azokkal a lehetőségekkel, melyekkel a természetben járva sérült, beteg madarakon segíthet, felismerheti az egyes életközösségeket fenyegető veszélyforrásokat és a megelőzés lehetőségeit.</p>
<p>&nbsp;</p>
<p align="justify"><strong>Madárkórház Alapítvány</strong></p>
<p align="justify"><strong>Cím:</strong> 4071 Hortobágy, Petőfi tér 6.<br>
<strong>Tel/Fax:</strong> 0652/369-181<br>
<strong>Mobil:</strong> Dr. Déri János: 0630/9-435-494<br>
<strong>E-mail:</strong> <a href="madarkorhaz@gmail.com" target="_blank">madarkorhaz@gmail.com</a><br>
<strong>Web:</strong> <a href="http://www.madarpark.hu" target="_blank">www.madarpark.hu</a>, <a href="http://www.madarkorhaz.hu" target="_blank">www.madarkorhaz.hu</a>, <a href="http://madarpark.blog.hu" target="_blank">madarpark.blog.hu</a></p>
